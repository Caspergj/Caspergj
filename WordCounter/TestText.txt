Vi tordnede af sted langs havet, Raffaeles gamle, røde Peugeot rystede og buldrede, 
flaskerne i bunden rullede klirrende rundt, vi strøg forbi det gamle, vindblæste, 
sandfarvede fort, Castel dell'Ovo, som ligger på en lille halvø i Napolibugten, 
hvor jeg havde været dagen før, og stået og kigget ud over det skummende hav, 
og på mågerne som sejlede rundt i den hårde vind, deres pludselig dyk, 
som om de hele tiden var lige ved at styrte, 
men så fik de alligevel rettet op til sidst. 
Jeg lukkede øjnene, var godt tung og blød i hovedet af den joint, 
vi lige havde røget, og af den flaske rødvin, vi havde delt.